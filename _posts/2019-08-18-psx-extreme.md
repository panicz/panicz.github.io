---
layout: post
title: Felieton do magazynu PSX Extreme
---
Kilka lat po moim kontakcie
z magazynem GRAMY! podjąłem się
kolejnej próby wejścia w relację
ze światem prasy drukowanej
i wysłałem tekst do sekcji
"Dla Ambitnych" magazynu PSX Extreme.
Tekst został przeczytany i chyba
się spodobał, bo redaktor naczelny
dał "słowo harcerza, że zostanie
opubpikowany" ("tylko nie wiadomo
kiedy").

Być może redakcja poszła jednak
po rozum do głowy i nie chciała
dzielić losu magazynu GRAMY!,
bo pomimo że od czasu dania
słowa minął już ponad rok,
tekst nie został nawet muśnięty
przez prasę drukarską.

Z racji, że tekst był pisany
dla raczej osobliwego grona
odbiorców (czytelników rzeczonego
magazynu), użyłem w nim mocno
specyficznego żargonu. Mam nadzieję,
że nie będzie to stanowić zbyt
wielkiego utrudnienia dla
"normalnego czytelnika". Oto tekst:

*Właściwie to nie mam czasu 
na gry.*

*To wyznanie może wydawać się 
nieco dziwne, zważywszy na fakt,
że w pewnym sensie całe swoje 
życie podporządkowałem grom.*

*Dość regularnie kupuję magazyny
o grach. Najczęściej Pixela,
czasem Szmatłwaca, najrzadziej
CD-Action, bo nie ufam pismu
zawiniętemu w folię nie 
pozwalającą zajrzeć do środka,
a płyty zajmują tylko miejsce 
na półce.*

*Nie umiem powiedzieć, czego 
tam szukam. Może traktuję tę
lekturę jako probierz "nastrojów 
rynku" czy też "najnowszych
trendów". A może jest to mój 
sposób mierzenia się z obawą,
że ktoś zrealizował przede mną 
pomysł na grę, który ja
staram się zrealizować od lat...*

*Dziwny kierunek obrała branża 
gier. Ostatnio napatoczyłem się
na Youtube na materiał video 
z Waszej 18-tki, na którym 
poruszyły mnie słowa Ściery, 
który tak wyjaśnił swoje 
rozstanie z(e z)gr(ed)ami:
"gry, w których nie nadrabiam 
wyobraźnią tego, co się dzieje 
na ekranie, przestają mnie bawić".*

*Wydaje mi się, że w tych słowach 
jest głęboka prawda o tym,
dlaczego tak mnie ciągnie do 
stoisk z magazynami o grach 
komputerowych w salonach prasowych. 
Ta prawda, której chyba uparcie 
nie chcemy pojąć, a która jest 
prostym wytłumaczeniem spektakularnego sukcesu
Minecrafta albo uroku 
takich małych cudów, jak McPixel 
Sosa Sosowskiego,
bądź tych większych, jak 
Sub Rosa Alexa Austina.*

*Oczywiście, liczby pokazują
(a HIV często przypomina), że 
pogoń za coraz większym realizmem 
znajduje nabywców. Sądzę jednak,
że więcej jest osób, których te 
liczby nie dotyczą - które nie
znajdują wartości w tym, że 
rzeczywistość wirtualna staje się
coraz mniej odróżnialna od 
realnego świata, i które nie 
chcą, żeby ultrawydajne procesory 
grafiki odbierały im okazję do
trenowania wyobraźni.*

*Moim pierwszym komputerem było 
Atari, zakupione na początku
lat 90. za pieniądze, które 
dostałem na komunię. Doświadczenie
o tyle szczególne, że ów wehikuł 
pochodzil jeszcze z czasów,
kiedy odpowiedź na pytanie "do 
czego służy komputer" nie była
oczywista tak jak dziś: w Polsce 
nie było jeszcze internetu,
zaś pamięć i moc obliczeniowa 
były na tyle mizerne, że 
korzystanie z wyobraźni było 
czymś więcej, niż tylko przejawem 
hipsterskiej fanaberii.*

*A jednak owo szare pudełko 
z wbudowaną klawiaturą miało 
swoją szczerą i prostą odpowiedź, 
którą wypowiadało niemalże od 
razu po uruchomieniu zasilania, 
wyświetlając białe litery na 
niebieskim tle. Mówiło: 
"Programuj mnie. Do tego jestem. 
Mogę się stać wszystkim, czym 
tylko zechcesz."*

*To nie wtedy nauczyłem się 
programowania. Czasy Atari 
dobiegały już końca, a w domach 
kolegów zaczęły pojawiać się 
pecety.
Te z systemem Windows już dobrze 
wiedziały, do czego służą:
do pisania tekstów, i edycji 
obrazów, które można było 
wydrukować; nieco później do 
puszczania muzyki i oglądania 
filmów. No i oczywiście do gier.*

*Przy czym 4 osoby siedzące 
jednocześnie przy jednym 
komputerze nie były niecodziennym
zjawiskiem. Był taki krótki czas 
w historii komputerów, kiedy te 
zimne maszyny jednoczyły ze sobą 
ludzi, zamiast izolować ich od 
siebie. Były jak ognisko, które 
ogrzewa każdego, ale też łączy 
wszystkich w czasie i przestrzeni.
Wcale nie były "osobiste", tylko 
"wspólnotowe". Być może 
współcześnie Twitch próbuje 
odkopać to doświadczenie, jednak 
dlaczego nie potrafię oprzeć się 
wrażeniu, że - podobnie jak każde 
inne medium masowe - zamienia 
człowieka w liczbę, a relacje - w 
statystyki? (Może też to czyni Szmatławca 
wyjątkowym, że zamiast stawiać
redakcję na piedestale "weteranów" 
i zamykać się we wieży z kości
słoniowej redaktorów "kultowych 
czasopism", format magazynu opiera 
się w dużej mierze na różnorakich 
formach kontaktu z czytelnikami?)*

*Jak wspominałem na początku, 
nie mam czasu na gry. Zdarzały 
mi się w życiu okresy, że 
wsiąkałem bez reszty. Choć to 
raczej na dwa, góra trzy dni 
intensywnej sieczki.*

*Nie mam czasu na gry, bo nie 
znam żadnych gier, w które mógłbym
grać ze swoją ukochaną - które 
zamiast izolować mnie od niej,
łączyłyby nas ze sobą. Poza tym 
nie widzę szczególnych korzyści,
które granie w gry by mi 
dawało  - poza oczywiście frajdą, 
o ile tylko zdarzy mi się znaleźć 
odpowiedni nastrój i dostatecznie
długi kawałek czasu. (Choć 
przyznam, że nieporównywalnie 
większą frajdę niż z Counter-Strike'a 
czy Burnouta odnajduję w paintballu
i gokartach, o ile oczywiście 
uda się zorganizować ekipę.)*

*Pewnie też dlatego tak chętnie 
po pracy dłubię w swojej grze.
Grze, w którą nie da się jeszcze 
zagrać, i nie wiadomo, czy
kiedykolwiek będzie można. Ale 
jeśli tak, to mam nadzieję,
że uda mi się sprawić, że da ona 
graczom to, czym do tej pory
tak hojnie obdarowywała swojego 
dotychczasowego twórcę.
Że da ona graczom... no właśnie, co?*

*Prawdziwą wiedzę, umiejętności, 
"wszystko, czego tylko zechcesz".*
