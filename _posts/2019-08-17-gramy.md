## List do dwumiesięcznika "Gramy"

Kilka lat temu (konkretniej
-- na początku 2014 roku)
na poskim rynku wydawniczym 
pojawił się nowy magazyn 
poświęcony grom video.
Wydawca deklarował, że to
dwumiesięcznik, ale chyba lepszym
określeniem byłby "okazjonalnik",
ponieważ po wydaniu dwóch numerów
magazyn zniknął z rynku.

Jego pojawienie się spowodowało
we mnie jednak wybuch na tyle
dużego entuzjazmu, że wystosowałem
list do redakcji.

Redaktor naczelny odpowiedział
na list, pytając, czy może go
opublikować, na co oczywiście
chętnie przystałem. Jednak dalsze
losy magazynu sprawiły, że do
publikacji nigdy nie doszło.

W związku z tym treść listu
publikuję na niniejszym blogu:

*Szanowni ludzie!*

*Wczoraj przytrafiła mi się 
niezwykła przygoda. Zacznę od 
tego, że jestem dość osobliwym 
rodzajem czytelnika magazynów 
o grach komputerowych, ponieważ 
od wielu lat właściwie wcale 
nie gram w gry.
Marzy mi się wprawdzie, że kiedyś
sam zdołam napisać wspaniałą grę
komputerową, i poświęcam temu 
marzeniu cały swój czas wolny, 
jednak moje kontakty 
z elektroniczną rozrywką 
-- jeżeli już się zdarzą --
ograniczają się do gier ruchowych
w rodzaju Wii Sports. (Zastrzegę
tutaj, że zamierzam poczynić
wyjątek od tej ortodoksji, 
i z zapartym tchem czekam na
premierę Wasteland 2.)*

*Właśnie przez ów wzgląd 
-- na pragnienie i nieustanne 
próbowanie urzeczywistnienia 
własnej gry -- staram się trzymać
rękę na pulsie, i kupię raz na 
jakiś czas najnowsze CD Action 
albo PSX Extreme, każdorazowo 
ubolewając nad kulawą fantazją 
autorów tytułów obu tych
czasopism.*

*Pierwsze z nich cały czas sprawia 
wrażenie, jakby było pisane dla
gimnazjalistów przez niewątpliwie 
starzejący się zespół redakcyjny. 
Co do tego drugiego, to widać, 
że świadomie nastawia się na 
dojrzałego odbiorcę, i czasem 
stara się umieścić elektroniczną 
rozrywkę w kanonie sztuk, 
nazywając ją "dwunastą muzą". 
Problem jednak polega nie tylko
na tym, że na okrągło przeżuwa 
te same tematy, nie mogąc wydostać się
z czystej formy, którą samo dla 
siebie stworzyło. Problem 
(który po kilku numerach 
zniechęcił mnie do dalszego 
czytania) polega na tym, że
od jakiegoś czasu każde wydanie 
składa się w głównej mierze 
z peanów pochwalnych na cześć 
najnowszej generacji konsol 
(które nota bene już od dawna 
trzymam w owym miejscu, w którym moje plecy tracą swoją
szlachetną nazwę), i ten temat 
jakby zagłuszył wszystkie inne.*

*Z tego względu od jakiegoś czasu 
częstotliwość moich wycieczek do
empiku drastycznie zmalała. 
I z tego też względu, kiedy 
wczoraj poszedłem do empiku, 
licząc na jakiś przełom na rynku 
"growych" magazynów, dowiedziałem 
się, że ten przełom miał już 
miejsce 3 miesiące temu, i dlatego 
moja przygoda rozpoczęła się 
dopiero od drugiego numeru Waszego
(naszego?) dwumiesięcznika.*

*Szczerze przyznam, że jestem 
absolutnie zachwycony jego formą.
Zakochałem się od pierwszego 
zajrzenia w tym lichej jakości 
papierze, na którym skromnie 
złożony tekst zdecydowanie 
dominuje nad obrazem, w
śladowej ilości reklam (która 
pewnie niebawem się powiększy) 
oraz -- nade wszystko -- 
w szczerych i przepełnionych 
duszą tekstach.*

*Dodatkowo ucieszyła mnie śladowa 
ilość recenzji -- i to recenzji
napisanych nie dlatego, że 
"przecież w magazynie o grach 
recenzje być muszą", ale dlatego, 
że ich autorzy chcieli się czymś 
podzielić z czytelnikami.*

*W tym kontekście zaskoczył mnie 
trochę felieton autorstwa Pawła
Kozierkiewicza pt. "Recenzja musi 
wystygnąć..." (s. 9), który
rozpoczyna się od stwierdzenia, 
że "po wydaniu pierwszego numery
GRAMY! w sieci rozgorzała w kilku 
miejscach dyskusja dotycząca sensu
istnienia papierowych magazynów". 
Zaskoczył mnie z dwóch powodów. 
Po pierwsze dlatego, że ani w nim,
ani w żadnym innym artykule nie
znalazłem żadnego śladu po owej 
dyskusji (która wydaje mi się 
bardzo ważna). Po drugie zaś 
dlatego, że felieton w całości 
poświęcony jest różnicy pomiędzy 
recenzją papierową, a internetową,
jakby sugerując, że ratio essendi 
magazynu o grach komputerowych 
stanowią recenzje właśnie.*

*Osobiście jestem odmiennego zdania. 
Patrząc na ilość recenzji w drugim
numerze odnoszę zresztą wrażenie, 
że "linia programowa" magazynu
GRAMY! -- również. Być może 
zostało to już powiedziane 
w pierwszym wydaniu, ale nawet 
jeśli tak, to mimo wszystko sądzę, 
że nie zaszkodzi powtórzyć. 
Chodzi o to, że magazyn o grach 
może sobie zupełnie nieźle
poradzić bez recenzji. 
Bo to nie recenzje są istotą 
czasopisma.*

*Co w takim razie jest jego istotą? 
Skąd bierze się we mnie i -- jak
sądzę -- w wielu innych osobach 
pragnienie kupowania papierowego
wydania magazynu? Twierdzę, 
że wiąże się ona z trzema potrzebami,
które na użytek tego listu nazwę: 
potrzebą jedności, potrzebą kontaktu
i potrzebą rytuału.*

*Zacznę omówienia od tej ostatniej, 
ponieważ jest najprostsza do
wyjaśnienia. Internet, obok 
wszystkich swoich zalet, posiada 
w pewnej mierze deprawujący wpływ 
na ludzkie życie. A to dlatego, 
że jest na poły mityczną strukturą,
w której każdy może mieć wszystko 
zawsze i wszędzie. To oczywiście 
pewne uproszczenie, ale Internet 
nie stawia granic, tylko zaciera 
wszystkie granice. Internet nie 
uczy cierpliwości, ale podsyca 
niecierpliwość. Jest wielkim 
źródłem, w którym zawarta jest
cała wiedza ludzkości (a dodatkowo
miliony zdjęć rozkosznych kotków,
i jeszcze parę innych rzeczy). 
Każdy człowiek musi sam zmierzyć
się z Internetem.*

*Ponieważ Internet jest bezczasowy,
człowiek musi sam zadbać o swój
czas. Właśnie do tego jest mu 
potrzebny rytuał -- żeby mógł 
odmierzać swoje życie w cyklach. 
Godziny, dni, miesiące, 
lata -- nie mają znaczenia, 
jeżeli nie są podporządkowane 
rytuałowi. Rytuał pozwala nam
czekać, odliczać czas do 
wydarzenia, zawiesić się 
na chwilę w swoim istnieniu. 
W tym przypadku oczywiście 
rytuałem jest wycieczka do
kiosku albo gorączkowe zaglądanie 
do skrzynki pocztowej w okresie
wydawniczym. Warto zwrócić uwagę, 
że o ile technologia uwalnia nas 
od konieczności rytuału (ponieważ 
uprawą ziemi w coraz większym 
stopniu zajmują się maszyny), 
nie uwalnia nas od potrzeby 
rytuału, ponieważ nasz sposób 
przeżywania życia jest z istoty 
swojej czasowy.*

*Druga z potrzeb, potrzeba jedności, 
wiąże się ze sposobem, w jaki
porządkujemy nasze życie. Każdą 
informację, jaką poznajemy, poznajemy
wraz z jej źródłem. Pierwotnie 
poszczególnymi źródłami informacji są
dla nas inne osoby. W dalszej kolejności są nimi księgi. Wreszcie --
źródłem informacji staje się 
Internet. Również pod tym względem
Internet stanowi dla naszego 
doświadczenia osobliwość: jest 
bowiem nie tylko medium, ale 
i podmiotem, źródłem potencjalnie 
nieskończonej treści. Ze względu
na tę nieskończoność nie możemy 
przypisać Internetowi jedności.*

*Powie ktoś, że informacje 
pozyskiwane z Internetu nie różnią
się zasadniczo od tych, które 
pozyskujemy w realnym świecie; 
że Internet nie jest podmiotem, 
tylko światem wirtualnym, w którym
istnieją wirtualne podmioty. 
Jednak owe wirtualne podmioty 
nie wynikają z istoty Internetu, 
tylko stąd, że nie potrafiąc 
Internetu zrozumieć, przenosimy 
do niego nasze kategorie poznawcze 
ze świata realnego.
Jednego dnia wirtualny podmiot 
może sobie być, a kolejnego -- zniknąć
bez śladu. Jednak zdanie napisane
na łamach magazynu nie znika, nawet
jeśli zbankrutuje jego wydawca. 
Potrzeba jedności jest również
potrzebą trwałości naszej wiedzy.*

*W porządku -- powie oponent -- ale
przecież nawet w realnym świecie
wypowiadane przez ludzi słowa 
znikają.*

*Na ten zarzut odpowiem następująco: 
zdania wypowiedziane w realnym
świecie, a nawet wypowiedziane 
w Internecie w rozmowie z drugim
człowiekiem nie służą jedynie 
wymianie informacji, ale przede
wszystkim służą do budowania więzi.*

*Tym sposobem dochodzimy 
do ostatniej potrzeby, czyli 
potrzeby kontaktu. W pewnej mierze
Internet może niekiedy dobrze 
zaspokajać potrzebę kontaktu, 
jednak ponieważ nie zaspokaja 
potrzeby rytuału i jedności, 
również tę kwestię potrafi 
deprawować, o czym wie każdy,
komu zdarzało się marnować czas 
na facebooku. Realizacja potrzeby
kontaktu nabiera jednak innego 
wymiaru, jeżeli jednocześnie
realizowane są dwie pozostałe 
potrzeby. Dzięki niej bowiem 
czasopismo nabiera mocy jednoczenia 
ludzi i wytworzenia wspólnoty. 
Jeżeli kontakt jest otwarty i 
zachodzi w obie strony, jeżeli 
każdy czytelnik może też
być równoprawnym uczestnikiem, 
czasopismo ma szansę stać się 
wehikułem dla idei oraz 
katalizatorem dla wielu twórczych 
sposobów, na jakie może realizować
się jednoczone tym czasopismem 
środowisko.*

*Przyznam, że trochę enigmatycznie 
wyszło to, co napisałem. Chciałem
jednak podkreślić, że tym, co jest
ważne, nie są w żadnej mierze
recenzje. Nawet same gry 
komputerowe nie są takie ważne 
(czego w swoim czasie w piękny 
sposób dowodził magazyn cyber 
niekulturalny Reset,
który oprócz gier skupiał się po 
prostu na kulturze, przy okazji 
sam stając się jej nośnikiem). 
Tym, co jest ważne, jest wspólnota
ludzi połączonych pasją 
i sposobem rozumienia świata.*

*Dlatego z całego serca życzę Wam
i sobie, żeby ta pasja trwała
jak najdłużej!*

Niestety, historia pokazała, że
moje życzenia się nie spełniły
-- w każdym razie nie w takiej
formie, w jakiej bym to sobie
wyobrażał.
